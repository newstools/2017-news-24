James de Villiers Cape Town – I-ANC kanye ne-ANC Women's League (ANCWL) ngoLwesihlanu bagxeke umdwebo okhishwe yiciko u-Ayanda Mabulu otshengisa uNkosazana Dlamini-Zuma enza imikhuba yocansi, eceleni kwakhe kubonakala uMengameli Jacob Zuma emile kuvele 'ubuntu' bakhe ngaphandle. Izithombe zalo mdwebo, ezizungeza ezinkundleni zokuxhumana, uZuma ubonakala emile ubuntu bakhe bungaphandle kanti uDlamini-Zuma yena ulele ngomhlane "ubuyena" buhleli obala. UZuma ubonakala ebambe iketangu elifaswe entanyeni yowesifazane. Esitatimendeni, lowo okhulumela i-ANCWL uMeokgo Matuba, uthe uMabulu "uyithuluzi elikhokhelwayo elisetshenziswa yizitha ye-ANC ukubulala nya isithunzi samalungu kaKhongolose". OLUNYE UDABA: BUKA: U-Ayanda Mabulu uthi akazisoli nakancane ngomdwebo wakhe "UMabulu kuyishwa nje ukuthi umqondo wakhe usaboshwe ngamaketangu engcindezelo njengoba emqondweni wakhe ecabanga ukuthi abaholi bepolitiki, ikakhulukazi abamnyama, kumele bahlaselwe," kusho uMatuba. "Ungomunye wabadukile, abadlala labo abafuna ukufeza izimfuno zabo ukuze kubuye ubandlululo nengcindezelo." "Lo mdwebo ungumzamo wogombelakwesabo abamhlophe kanye nobhululu babo, abasebenzisa uMabulu ukudicilela phansi isithunzi sala baholi ngethemba lokuthi kumiswe imizamo yokuguqula umnotho." Okhulumela i-ANC, uZizi Kodwa, ubize lo mdwebo njengokwedelela hhayi nje kuphela laba abakuwo, kepha izwe lonkana.     24.com encourages commentary submitted via MyNews24. Contributions of 200 words or more will be considered for publication.